<!DOCTYPE html>
<html>
<p>
Ipinapaalala na magkaibang konsepto sa lingguwista ang wika at diyalekto. Mali ang pananaw na ang wikang pambansang Filipino ay isang wika habang diyalekto ang
lahat ng wikang buhay at umiiral sa buong kapuluan. Bahagi ng konseptong pangwika ang unang wika at ang pangalawang wika.
</p>
<h1>Balikan</h1>
<p>Panuto: Basahin ang mga tanong. Sagutin ito sa iyong sagutang papel:
	<br>
	1. Ano ang malinaw na pagkakaiba ng wika at diyalekto?
	<br>
	2. Bakit mahalagang ituring na magkakapantay ang mga wika sa Pilipinas? Sa buong daigdig?
	<br>
	3. Ano-ano ang katangian ng diyalekto?
	<br>
	4. Paano tinitingnan ang wika sa larangan ng lingguwistika?
	<br>
	5. Kailan masasabing may nabubuong panibagong wika mula sa dating iisang wika?
</p>

<h1>Tuklasin</h1>
<h2>Konseptong Pangwika</h2>
<p>
Ang <b>unang wika</b> ay ang wikang katutubo na kinagisnan at natamo mula sa pagkasilang hanggang sa oras na magamit at maunawaan ng isang indibiduwal. Sinasabi ring wikang taal ang unang wika sapagkat ito’y umusbong sa isipan ng bawat indibiduwal mula sa loob ng isang tahanan at komunidad. Ito rin ay sinasabing likas, ang wikang nakagisnan, natutunan at ginagamit ng pamilyang nabibilang sa isang lingguwistikong komunidad. Ang grupo ng mga mamamayan na naninirahan sa iisang lugar na gumagamit ng iisang wika, na hindi lamang sinasalita bagkus mayroong pagkakaunawaan, ugnayan at interaksiyon sa bawat isa.
</p>
<p>
Ang <b>unang wika</b> ay tinatawag ring mother tongue, katutubong wika o sinusong wika. Ang wika kung saan nakikilala ang isang indibiduwal kaya nagkaroon ng kakayahang maangkin ito sa tulong ng kinalakhang komunidad. Sa kasalukuyan ang mother tongue ay hindi lamang unang wika bagkus ay isa sa mga asignatura mula una hanggang ikatlong baitang na daluyan nang higit na pagkatuto at pagkaunawa sa ikalawang wika.
</p>
<p>
Ayon sa artikulo ni Lee na nailathala noong 2013, sa kanyang “The Native Speaker” narito ang mga gabay upang matukoy kung ang isang tao ay katutubong tagapagsalita ng isang wika.
</p>
<p>
	1. Natutunang indibiduwal ang wika sa murang edad.
	<br>
	2. Ang indibiduwal ay may likas at instruktibong kaalaman at kamalayan sa wika.
	<br>
	3. May kakayahan ang indibiduwal na makabuo ng mataas at importansiyang diskurso gamit ang wika.
	<br>
	4. Mataas ang kakayahan sa komunikasyon ng indibiduwal gamit ang wika.
	<br>
	5. Kinilala ang sarili bilang bahagi at nakikilala bilang kabahagi ng isang lingguwistikong komunidad.
</p>
<p>
Ayon sa saliksik nina Aguilar, Jennifor L. et al. 2016 mula sa katha ni Krashen (1982), ang pangalawang wika ay naiiba sa unang wika, sapagkat ito ay hindi taal o likas na natutunan ng isang indibiduwal sa kaniyang tahanan at kinabibilangang linggwistikong komunidad. Ito ay wikang natutunan sa paaralan o sa pakikipag-ugnayan sa ibang tao na may kakayahang gamitin ito. Natutunan ito ng isang indibiduwal, matapos siyang mahasa ang kakayahan sa paggamit ng unang wika. Kung gayon, ang pangalawang wika ay mga karagdagan sa mga wikang natutunan at pinag-aaralan sa mga paaralan. Kung mayroon mang pangunahing distinksiyon o kakanyahan ang pangalawang wika ito ay walang iba kundi ang pagtataglay ng katangiang maaaring matutunan (learnability) o natutunan (learned) sa mulat o malay na paraan ng pagsasalin ng prosesong komunikatibo. 
</p>
<p>
Isa sa mga pinakamahalagang bahagi ng kultura at kasaysayan ng isang lugar ang wika. Ito ang nagsisilbing tatak at simbolismo ng pagkatao ng bawat indibiduwal na nakatira dito. Sa pamamagitan ng wika ay naipahahayag ng bawat tao ang kaniyang saloobin at opinyon. Nakalilikha tayo ng mga awit, tula, mga kuwento at pati ng mga kanta gamit ang ating wika. Ang wika ay sandata ng kahit sino mang tao sa ating lipunan.
</p>
<p>
Sa paglipas ng iba’t ibang salik lahi at sa pagsibol naman ng mga makabagong henerasyon, tayo ay nagkaroon ng maraming barayti at baryasyon ng wikang Filipino. Linggwistikong komunidad ang tawag sa mga wikang ito. Ang lingguwistikong komunidad ay isang termino sa sosyolingguwistiks na tumutukoy sa isang grupong ng mga taong gumagamit sa iisang uri ng barayti ng wika at nagkakaunawaan sa mga ispesipiko o tukoy na patakaran o mga alituntunin sa paggamit ng wika. Nagkakasundo ang mga bahagi ng komunidad na ito sa kahulugan ng wika at sa interpretasyon nito, maging ang kontekstong kultural na kaakibat nito. Sa Pilpinas, matatagpuan ang maraming lingguwistikong komunidad. Halimbaw nito ay ang Tagalog ng mga taga-Batangas. Kasama rin sa pag-aaral ng lingguwistikong komunidad ay ang pagpapalawak at pagpapaunlad ng wikang ginagamit dahil sa mass media, paaralan, at ang makabagong teknolohiya.
</p>
<p>
Sa isang komunidad ay may sari-saring uri ng indibiduwal na nakatira. Bawat tao o grupo ng tao ay may kaniya-kaniyang diyalekto na ginagamit. May mga gumagamit ng mga katutubong salita, depende sa lugar na kanilang pinanggalingan.
</p>
<p>
Halimbawa nito ay ang gamit ng salitang Waray ng mga taga Bisaya, Ibaloy ng mga taga Mountain Province, Ilocano ng mga taga Ilocos, at Zambal ng mga taga Zambales. May mga ibang grupo naman na ang gamit ay ang makabago at naimbento lamang na mga salita. Mayroon ding gumagamit ng pinaghalong Ingles at Tagalog o mas kilala sa tawag na Konyo. May ilan ding kabataan na gumagamit ng Jjemon at Bekimon naman ang lengguwahe ng mga bakla.
</p>
<p>
Sa larangan din ng mga propesyunal, sila ay mayroon din sariling linggwistikong komunidad. Ang mga doktor, abogado, inhinyeryo at iba pa ay gumagamit ng partikular na salita ayon sa grupo ng propesyon na kanilang kinabibilangan. Bawat indibiduwal ay may natatanging uri ng wika na kung saan ay sila-sila rin lang ang nagkakaintindihan. Naiiba rin ang uri ng lingguwistikong komunidad ang gamit ng mga tao na nasa mataas na antas ng ating sosyodad
</p>
</html>